<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>smrt_krale_sumavy-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="smrt_krale_sumavy-10" xml:lang="cs-CZ">
		<div class="Z-kladn--textový-r-meček">
			<p id="_idParaDest-5" class="MLP_uroven2_kapitola ParaOverride-1">KAPITOLA PÁTÁ <br/>Středa<a id="_idTextAnchor007"></a> 1.&#160;září</p>
			<p class="MLP_text_bez1radku ParaOverride-1">„Vstávej,“ řekla máma. „Musíš do školy.“</p>
			<p class="MLP_text ParaOverride-1">Bylo prvního září, čtvrt na sedm. Přál jsem si, aby za okny zazvonila tramvaj nebo se alespoň nabourala nějaká auta.</p>
			<p class="MLP_text ParaOverride-1">Shodil jsem ze sebe peřinu. Okamžitě se do mě dala taková zima, že jsem si ji zase natáhl zpátky.</p>
			<p class="MLP_text ParaOverride-1">„Tomáši, dělej, je už skoro půl sedmý!“</p>
			<p class="MLP_text ParaOverride-1">V&#160;kuchyni stál na stole bílý hrnek s&#160;čajem a&#160;na talířku ležely tři ploché tvrdé suchary. Máma mi podala sklenici meruňkové marmelády, ramu a&#160;nůž.</p>
			<p class="MLP_text ParaOverride-1">„Víš co, mami?“</p>
			<p class="MLP_text ParaOverride-1"><span class="MLP_znak_kurziva_11b CharOverride-1">„Co?“</span></p>
			<p class="MLP_text ParaOverride-1">„Utečeme spolu! <a id="_idTextAnchor008"></a>Tobě se tady přece taky nelíbí. Vrátíme se do Prahy!“</p>
			<p class="MLP_text ParaOverride-1">„Zůstanem tady.“</p>
			<p class="MLP_text ParaOverride-1">Najít sílu na útěk je asi těžší, než se zdá. Anebo máma nemůže sílu na útěk najít, protože nikdy neutíká. Třeba ani neví, kde se taková síla hledá a&#160;jak vypadá.</p>
			<p class="MLP_text ParaOverride-1">„Táta ti vzkazuje, že to zvládneš.“</p>
			<p class="MLP_text ParaOverride-1">„Hm.“</p>
			<p class="MLP_text ParaOverride-1">„Nechceš, abych šla s&#160;tebou?“</p>
			<p class="MLP_text ParaOverride-1">„Mami, prosím tě, to ne.“</p>
			<p class="MLP_text_bez1radku_-12-0- ParaOverride-1">Černá kočka ležela v&#160;křoví u&#160;silnice a&#160;já se jí radši obloukem vyhnul.</p>
			<p class="MLP_text ParaOverride-1">Na zastávce jsem čekal úplně sám. Byl to zvláštní pocit, protože v&#160;Praze člověk nikdy tak naprosto sám nečeká, dokonce ani v&#160;čekárně u&#160;zubaře ne.</p>
			<p class="MLP_text ParaOverride-1">Zato tady jsem byl jen já a&#160;prostor.</p>
			<p class="MLP_text ParaOverride-1">Autobus přijel na minutu přesně, v&#160;7.22. Nebyl to bachratý předpotopní stroj, který se nahazuje klikou, ale sněhově bílý autobus s&#160;modrým nápisem <span class="MLP_znak_kurziva_11b">ČSAD České Budějovice</span> a&#160;cedulí <span class="MLP_znak_kurziva_11b">Kvilda–Vimperk.</span></p>
			<p class="MLP_text ParaOverride-1">Řidič byl světlovlasý rozložitý chlap asi kolem padesátky.</p>
			<p class="MLP_text ParaOverride-1">„Ty jsi mladej Jungwirth?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Máš průkazku?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Tak to bude šest korun.“</p>
			<p class="MLP_text ParaOverride-1">Vytáhl jsem z&#160;kapsy desetikorunu. Řidič mi vrátil drobné: „Do­jedeš si do Vimperka na nádraží pro průkazku! Rozumíš?“</p>
			<p class="MLP_text ParaOverride-1">„Ano.“ Schoval jsem drobné a&#160;vydal se uličkou.</p>
			<p class="MLP_text ParaOverride-1">Vzadu v&#160;autobuse sedělo pět kluků a&#160;před nimi tři holky, jinak byl autobus prázdný. Svým způsobem to byl školní autobus. Připadal jsem si jako Bart Simpson na cestě do školy ve Springfieldu. Noví spolužáci si mě zvědavě prohlíželi. Kráčel jsem uličkou, dělal, že je nevidím, a&#160;sedl si tři sedadla před ně.</p>
			<p class="MLP_text ParaOverride-1">Autobus se rozjel. Řidič neměl puštěné rádio, takže nikdo nehlásil reklamy a&#160;ani Karel Gott tu nezpíval. Nadešla chvíle, ve které se během cesty nedá dělat nic jiného než pročítat všechno, co je vytištěné na jízdence.</p>
			<p class="MLP_text ParaOverride-1">„Hej ty!“ ozvalo se za mnou a&#160;evidentně to patřilo mně.</p>
			<p class="MLP_text ParaOverride-1">„No?“ řekl jsem a&#160;tak napůl se otočil.</p>
			<p class="MLP_text ParaOverride-1">„Máš nějakou fóbii?“ zeptal se mě světlovlasý kluk.</p>
			<p class="MLP_text ParaOverride-1">„Co?“</p>
			<p class="MLP_text ParaOverride-1">„Jestli máš nějakou fóbii!“</p>
			<p class="MLP_text ParaOverride-1">„Nemám.“</p>
			<p class="MLP_text ParaOverride-1">„V&#160;Praze má každej nějakou fóbii. Bez fóbie jsi vyřízenej.“</p>
			<p class="MLP_text ParaOverride-1">„Přesně, bez fóbie jsi totální lůzr,“ zahlásil někdo. „Miklosz ti to vysvětlí,“ dodal a&#160;všichni se zasmáli. „Hele, máš v&#160;Praze nějakou žížalu?“</p>
			<p class="MLP_text ParaOverride-1">Nechápal jsem, na co se mě ptají, ale naštěstí jsme vjeli do Borové Lady. Vystoupil jsem jako poslední a&#160;říkal si, že můj první kontakt s&#160;novými spolužáky dopadl docela dobře, nikdo z&#160;nich nevypadal jako postava z&#160;filmu <span class="MLP_znak_kurziva_11b">Mafiáni</span>, který mi pouštěl táta.</p>
			<p class="MLP_text ParaOverride-1">Na zastávce čekal dav školáků. Chtěl jsem se prodrat vpřed, ale ze všech stran do mě narážely bundy, svetry a&#160;batohy.</p>
			<p class="MLP_text ParaOverride-1">„Ty jsi Tomáš?“ oslovila mě paní ve světlém kabátě.</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Já mám na starosti školní družinu. Tady na zastávce se každé ráno shromáždíme a&#160;všichni jdeme společně do školy.“</p>
			<p class="MLP_text ParaOverride-1">„To myslíte jako všichni najednou?“</p>
			<p class="MLP_text ParaOverride-1">„Ano. Vždycky chodíme všichni najednou.“</p>
			<p class="MLP_text ParaOverride-1">Nemůžu jít ani sám do školy?! To je ale pakárna!</p>
			<p class="MLP_text ParaOverride-1">Děti se poslušně seřadily do dvojstupu. Nikde jsem neviděl nikoho ve stylu emo, ani kluky s&#160;černou kapucí a&#160;plandavými kalhotami, ani holky s&#160;vlasy obarvenými dozrzava nebo nazeleno.</p>
			<p class="MLP_text ParaOverride-1">To, co jsem viděl, bylo mnohem horší.</p>
			<p class="MLP_text ParaOverride-1">Některé děti mi byly sotva po ramena a&#160;neměly přední zuby. Jedna holčička vykládala druhé, co všechno rozkouše, až jí zase narostou.</p>
			<p class="MLP_text ParaOverride-1">Zezadu do mě vrazil asi sedmiletý kluk s&#160;nudlí u&#160;nosu. V&#160;ruce držel pytlík bonbonů a&#160;byl tak malý, že jsem se proti němu cítil jak žižkovský vysílač.</p>
			<p class="MLP_text ParaOverride-1">Dav se dal do pohybu. Na poslední chvíli se mi podařilo vmáčknout se za dva kluky z&#160;autobusu.</p>
			<p class="MLP_text ParaOverride-1">„V&#160;Japonsku vůbec nemají prázdniny,“ říkal ten světlovlasý. „Proto je japonská mafie tak drsná.“</p>
			<p class="MLP_text ParaOverride-1">„V&#160;Austrálii začíná škola až 20. září,“ prohodila černovlasá dívka, která s&#160;námi nejela. „To jsou docela hustý prázdniny, ne?“</p>
			<p class="MLP_text ParaOverride-1">„Ale jsou to zimní prázdniny, protože jsi v&#160;Austrálii.“</p>
			<p class="MLP_text ParaOverride-1">Pak se řeč dostala na nějaký film, který jsem neznal.</p>
			<p class="MLP_text ParaOverride-1">„Kdyby měl Brad Pitt piercing, zahrál by to líp.“</p>
			<p class="MLP_text ParaOverride-1">„Nejlepší by bylo,“ prohlásila černovlasá holka, „kdyby všechny herce světa vzali a&#160;dali do jednoho filmu, to by bylo hned vidět, kdo je nejlepší.“</p>
			<p class="MLP_text ParaOverride-1">Všichni naráz zastavili a&#160;já do nich vrazil.</p>
			<p class="MLP_text ParaOverride-1">„V&#160;Praze ti nepřidělali brzdy?“ zeptal se mě světlovlasý kluk a&#160;ostatní se zasmáli.</p>
			<p class="MLP_text ParaOverride-1">„Slávista asi myslí, že tu máme semafory.“</p>
			<p class="MLP_text ParaOverride-1">Zaznělo ještě pár hlášek a&#160;já se tvářil, že se mě netýkají.</p>
			<p class="MLP_text ParaOverride-1">Za mostem stál na pravé straně domek a&#160;fotbalové hřiště. Na louce, o&#160;které táta říkal, že na ní za jeho mládí začínalo hraniční pásmo, se rozkládaly rodinné domky obklopené hromadami hlíny s&#160;trsy kopřiv a&#160;bodláků.</p>
			<p class="MLP_text ParaOverride-1">Před prvním domem seděla starší paní a&#160;četla si nějaký časopis. Před druhým a&#160;třetím domem parkovala auta s&#160;holandskou značkou a&#160;žlutý bagr. Čtvrtý a&#160;pátý dům zdobily nápisy <span class="MLP_znak_kurziva_11b">Prodej zahájen</span> a&#160;mezi nimi stála základní škola&#160;– hranatá budova obehnaná nízkým plotem. Po silnici se hnaly kamiony naložené kmeny a&#160;já pochopil, proč nás paní družinářka odvádí do školy.</p>
			<p class="MLP_text ParaOverride-1">Kráčet po kraji takové silnice se rovnalo rozsudku smrti.</p>
			<p class="MLP_text ParaOverride-1">Tohle bylo srdce Šumavy, které mě mělo zocelit.</p>
			<p class="MLP_text_bez1radku_-12-0- ParaOverride-1">V&#160;dřevěných skříních podél chodby stály nekonečné řady běžek a&#160;lyžařských bot. Natáhl jsem si své pražské bačkory a&#160;vydal se po schodišti.</p>
			<p class="MLP_text ParaOverride-1">Světový rekord ve stavění sněhuláků byl čtyřicet dva&#160;– děti na Borové Ladě jich dokázaly postavit třicet jedna. S&#160;fotkami všech jednatřiceti nerekordních sněhuláků jsem se seznámil cestou do prvního patra, kde byla třída, už skoro zaplněná dětmi.</p>
			<p class="MLP_text ParaOverride-1">Instinktivně jsem zamířil do poslední lavice. Po pár krocích mi cestu zastoupil černovlasý kluk o&#160;dvě hlavy větší než já a&#160;asi tak šedesátkrát silnější.</p>
			<p class="MLP_text ParaOverride-1">Jediné volné místo na mě zůstalo v&#160;lavici ve třetí řadě. Jenže na ní ležel růžový penál s&#160;mořskou pannou a&#160;já si s&#160;holkou sedat nehodlal.</p>
			<p class="MLP_text ParaOverride-1">Pomalu jsem si začal připouštět jedinou možnost&#160;– první lavici přímo před stolkem, místo, kam si žádný rozumný člověk nikdy nesedl.</p>
			<p class="MLP_text ParaOverride-1">„Kolik máš v&#160;Praze žížal?“ zeptal se mě černovlasý kluk a&#160;mně došlo, že tohle bude Miklosz.</p>
			<p class="MLP_text ParaOverride-1">„Co?“</p>
			<p class="MLP_text ParaOverride-1">„Ptám se, kolik máš žížal a&#160;jestli mi dáš jejich e-mail.“</p>
			<p class="MLP_text ParaOverride-1">„Nemám žádný žížaly.“</p>
			<p class="MLP_text ParaOverride-1">„O&#160;velký přestávce je z&#160;tebe stejně vytluču,“ oznámil mi a&#160;pak zazvonilo na mou první hodinu v&#160;nové škole.</p>
			<p class="MLP_text_bez1radku_-12-0- ParaOverride-1">Paní učitelka měla nakrátko ostříhané tmavohnědé vlasy. Byla štíhlá a&#160;opálená, jako by celé léto strávila plaváním v&#160;moři.</p>
			<p class="MLP_text ParaOverride-1">„Sedněte si. Ještě než vás po prázdninách přivítám, představím vám vašeho nového spolužáka. Jmenuje se Tomáš Jungwirth a&#160;je z&#160;Prahy. Ty už jsi v&#160;páté třídě, Tomáši, viď?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Sedneš si do třetí lavice, tamhle mezi páťáky.“</p>
			<p class="MLP_text ParaOverride-1">Posbíral jsem si věci a&#160;zamířil do třetí lavice. Růžový penál patřil holce, která chtěla všechny herce světa obsadit do jediného filmu.</p>
			<p class="MLP_text ParaOverride-1">„Chce se někdo Tomáše na něco zeptat?“</p>
			<p class="MLP_text ParaOverride-1">Přihlásil se světlovlasý kluk, který se mnou cestoval v&#160;autobuse.</p>
			<p class="MLP_text ParaOverride-1">„Tak prosím, Danieli.“</p>
			<p class="MLP_text ParaOverride-1">„Jak dlouho ti v&#160;Praze trvá cesta do školy?“</p>
			<p class="MLP_text ParaOverride-1">„Tři minuty. Tramvají.“</p>
			<p class="MLP_text ParaOverride-1">Třída ztichla. Nejspíš jsem neměl být tak krutý&#160;– neskutečné pražské údaje jsem mohl převést na jiné jednotky.</p>
			<p class="MLP_text ParaOverride-1">Jenže ani sto osmdesát vteřin nezní jako věčnost.</p>
			<p class="MLP_text ParaOverride-1">„V&#160;kolik vstáváš?“ zeptal se Miklosz.</p>
			<p class="MLP_text ParaOverride-1">„Ve čtvrt na osm.“</p>
			<p class="MLP_text ParaOverride-1">Vypukl šrumec, moji noví spolužáci začali probírat, jaké to asi je spát až do čtvrt na osm.</p>
			<p class="MLP_text ParaOverride-1">„Na co se díváš z&#160;okna?“</p>
			<p class="MLP_text ParaOverride-1">„Na kostel svatého Antonína.“</p>
			<p class="MLP_text ParaOverride-1">Vyhlédl jsem z&#160;okna, ale žádný kostel nebyl v&#160;dohledu, když tu všechny zbořili. „Naše tělocvična je bývalá kaple,“ dodal jsem.</p>
			<p class="MLP_text ParaOverride-1">„Hrajete fotbal v&#160;bývalý kapli? To máte jenom jednu branku?“</p>
			<p class="MLP_text ParaOverride-1">„Tak to by stačilo,“ přerušila naši debatu paní učitelka. „My ti teď, Tomáši, řekneme něco o&#160;naší škole. Třeba ty, Terezo.“</p>
			<p class="MLP_text ParaOverride-1">Moje sousedka v&#160;lavici vstala. „Dřív byly na Borové Ladě dvě školy&#160;– Němci měli svoji ve vsi a&#160;Češi u&#160;lesa. Česky se tu učilo jen rok, pak přišla válka a&#160;školu zavřeli. Na konci války sem nastěhovali německé zajatce. Všechno bylo zničené. Okna byla vymlácená, podlaha taky. Bylo tu málo dětí, protože Němci odešli. Vlastně všichni odešli. Všichni odešli a&#160;nikdo tu nezbyl. A&#160;teď jsme tu my.“</p>
			<p class="MLP_text ParaOverride-1">Tereza na chvilku rozpačitě zaváhala a&#160;pak si sedla.</p>
			<p class="MLP_text ParaOverride-1">„Děkuju, Terezo,“ řekla paní učitelka. „Také existovala kočovná škola&#160;– tři dny se učilo na Nových Hutích a&#160;dva dny na Borové Ladě. Paní učitelka musela chodit z&#160;Nových Hutí. Když bylo hezky, šla dvě hodiny, když napadl sníh, tři. Do školy chodívaly děti i&#160;dvanáct kilometrů, a&#160;protože se nemohly dostat přes několikametrové závěje, zřizovaly se ve vesnici na půli cesty takzvané… Danieli?“</p>
			<p class="MLP_text ParaOverride-1">„Zimní školy.“</p>
			<p class="MLP_text ParaOverride-1">„Správně. Děti neměly tužky, pera, papír ani tabulky na psaní. A&#160;přitom se našel učitel, který na Novém Světě odučil šedesát pět let. Tolik k&#160;naší škole. Chceš se, Tomáši, ještě na něco zeptat?“</p>
			<p class="MLP_text ParaOverride-1">„Můžu tady na internet? Rád bych poslal mail.“</p>
			<p class="MLP_text ParaOverride-1">„To samozřejmě můžeš. Ale až o&#160;přestávce.“</p>
			<p class="MLP_text ParaOverride-1">V&#160;druhé lavici zdvihla ruku holčička, která vyprávěla, co všechno rozkouše, až jí narostou zuby.</p>
			<p class="MLP_text ParaOverride-1">„Můžeme už jít domů?“ zeptala se.</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">Páni, to je skvělé! Vůbec jsem nečekal, že to tady bude prvního září stejné jako v&#160;Praze a&#160;že půjdeme domů! Žádná velká přestávka nebude a&#160;nikdo mě nezmlátí!</p>
			<p class="MLP_text ParaOverride-1">„Ale byla bych ráda, kdyby tu třeťáci, čtvrťáci a&#160;páťáci po přestávce zůstali. Přivedla jsem dnes na návštěvu zajímavého hosta.“</p>
			<p class="MLP_text ParaOverride-1">Zazvonilo.</p>
			<p class="MLP_text ParaOverride-1">Okamžitě jsem se zdvihl a&#160;rychle zasedl místo u&#160;počítače. Jakmile jsem se dotkl klávesnice, věděl jsem, že počítač je krajina, kterou znám. Pustil jsem se do psaní a&#160;na okamžik měl pocit, že jsem zase s&#160;Janisem.</p>
			<p class="MLP_text ParaOverride-1">„Potřebuju se na něco mrknout,“ strčil do mě Daniel.</p>
			<p class="MLP_text ParaOverride-1">„Jo, jasně.“ Odeslal jsem e-mail. Prváci a&#160;druháci vybíhali ze školy, ale nezdálo se, že by někdo ze starších odcházel. Kluci, co se mnou jeli v&#160;autobuse, vybalili svačiny. Vyhlédl jsem na chodbu. Po Mikloszovi nebylo nikde ani stopy.</p>
			<p class="MLP_text ParaOverride-1">Co budu dělat?</p>
			<p class="MLP_text ParaOverride-1">Vydal jsem se na záchod a&#160;zastavil se před třemi malými mušlemi a&#160;výhledem na Chalupskou slať.</p>
			<p class="MLP_text ParaOverride-1">V&#160;zrcadle jsem viděl dvanáctiletého kluka ztraceného v&#160;ohromující osamělosti.</p>
			<p class="MLP_text ParaOverride-1">Jestli zůstanu, Miklosz mě zmlátí.</p>
			<p class="MLP_text ParaOverride-1">Ale jestli uteču, budu si připadat jako zbabělec.</p>
			<p class="MLP_text ParaOverride-1">„Ten mail se ti vrátil,“ oznámil mi Daniel, když jsem se vrátil do třídy.</p>
			<p class="MLP_text ParaOverride-1">Sedl jsem si zdrceně do lavice a&#160;poslouchal, jak zvoní na druhou hodinu.</p>
			<p class="MLP_text ParaOverride-1">Byla to hodina, po které měl nastat můj konec.</p>
		</div>
</body>
</html>