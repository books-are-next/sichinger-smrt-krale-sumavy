<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>smrt_krale_sumavy-25</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="smrt_krale_sumavy-25" xml:lang="cs-CZ">
		<div class="Z-kladn--textový-r-meček">
			<p id="_idParaDest-20" class="MLP_uroven2_kapitola ParaOverride-1">KAPITOLA DVACÁTÁ <br/>N<a id="_idTextAnchor038"></a>eděle 5.&#160;září</p>
			<p class="MLP_text_bez1radku ParaOverride-1">Všude kolem mě planulo světlo nového dne. Z&#160;bavorských lesů stoupaly cáry mlhy, jako by byl každý kopec bitevní lodí, z&#160;jejíhož boku se právě vystřelilo.</p>
			<p class="MLP_text ParaOverride-1">Vypadalo to krásně a&#160;já se otočil, abych řekl: <span class="MLP_znak_kurziva_11b">Terezo, koukej</span>, <span class="MLP_znak_kurziva_11b">kopce bojujou</span> v&#160;<span class="MLP_znak_kurziva_11b">bitvě!</span></p>
			<p class="MLP_text ParaOverride-1">Jenže jsem byl na posedu sám. V&#160;noci se do mě nejspíš dala zima, protože jsem se přikryl i&#160;tím hnusným zeleným svetrem.</p>
			<p class="MLP_text ParaOverride-1">Cesta byla opuštěná a&#160;zapadaná ulámanými větvemi. Tak už mám taky holku, dokonce v&#160;cizině, pomyslel jsem si, když jsem uviděl bavorskou žížalu.</p>
			<p class="MLP_text ParaOverride-1">Sáhl jsem instinktivně po mobilu, abych se podíval, kolik je, ale zapomněl jsem, že nefunguje. Slunce slabě svítilo v&#160;šedivých mracích, mohlo být osm, deset nebo taky půl jedné.</p>
			<p class="MLP_text ParaOverride-1">V&#160;zadní kapse kalhot jsem měl dopis, který Tereza posílala mámě. Napsala, jak mě vodila za nos, nebo mě vylíčila jako pražské neviňátko? Měl jsem sto chutí si ho přečíst, ale nakonec jsem ho neotevřel.</p>
			<p class="MLP_text ParaOverride-1">Všechno, co mi Tereza potřebovala říct, mi už řekla.</p>
			<p class="MLP_text_bez1radku_-12-0- ParaOverride-1">Pěšina na asfaltovou cestu, kterou jsem v&#160;noci marně hledal, vedla asi dvacet metrů od místa, kde jsem bojoval s&#160;křovím. Stopy po mých pokusech najít cestu i&#160;stopy po pneumatikách déšť odplavil do údolí.</p>
			<p class="MLP_text ParaOverride-1">Parkoviště u&#160;Čertovy vody bylo opuštěné. Ze svahů Siebenstein­kopfu nestoupal jediný obláček páry&#160;– mezi loděmi šumavských hor připomínal křižník, kterému došla munice.</p>
			<p class="MLP_text ParaOverride-1">„Haló!“ zakřičel jsem. „Je tu někdo?“</p>
			<p class="MLP_text ParaOverride-1">Nikdo se neozval.</p>
			<p class="MLP_text ParaOverride-1">Vydal jsem se kolem plochého kamene, na kterém jsem seděl, když mi volal táta. Překročil jsem hranici a&#160;minul opuštěný hotel s&#160;mrazáky nacpanými divočinou.</p>
			<p class="MLP_text ParaOverride-1">Za ohybem cesty stála bílá dodávka, která tu včera určitě neparkovala. Kousek za mnou se ozvalo zašustění, a&#160;než jsem se stačil otočit, projela kolem mě cyklistka v&#160;červené přilbě a&#160;modré mikině. Šlapala tak rychle, že za pár vteřin byla u&#160;dodávky. Dveře vzadu se otevřely a&#160;něčí ruce vtáhly kolo dovnitř.</p>
			<p class="MLP_text ParaOverride-1">„Počkejte!“ vykřikl jsem a&#160;rozběhl se.</p>
			<p class="MLP_text ParaOverride-1">Dívka se otočila a&#160;sledovala, jak namáhavě běžím s&#160;batohem na zádech.</p>
			<p class="MLP_text ParaOverride-1">„Ahoj,“ pozdravil jsem udýchaně. Byla určitě o&#160;pár let starší než já a&#160;na sobě měla tmavě modrou bundu s&#160;nápisem <span class="MLP_znak_kurziva_11b">Cyklo Team Vimperk.</span> „Nejedete náhodou na Vimperk?“</p>
			<p class="MLP_text ParaOverride-1">„Jedem.“</p>
			<p class="MLP_text ParaOverride-1">„Nemohli byste mě vzít na Hutě?“</p>
			<p class="MLP_text ParaOverride-1">„Zeptám se,“ řekla a&#160;zmizela vpředu.</p>
			<p class="MLP_text ParaOverride-1">Teprve v&#160;tom okamžiku jsem si všiml, že mě z&#160;dodávky pozorují další dvě dívky. Uhnul jsem očima a&#160;prohlížel si svoje zablácené boty.</p>
			<p class="MLP_text ParaOverride-1">Z&#160;okénka se vyklonil řidič. Byl o&#160;pár let starší než můj táta, ale vypadal jako člověk, který hodně sportuje a&#160;díky tomu působí pořád jako kluk.</p>
			<p class="MLP_text ParaOverride-1">„Můžu tě vyhodit na Studeným potoce,“ řekl.</p>
			<p class="MLP_text ParaOverride-1">„To je skvělý! Děkuju.“</p>
			<p class="MLP_text ParaOverride-1">Vlezl jsem do dodávky a&#160;sundal batoh. Tři dívky v&#160;tmavomodrých bundách si prohlížely velké barevné fotografie, nehodlaly se vybavovat s&#160;dvanáctiletým klukem, který vypadá jako hastrman.</p>
			<p class="MLP_text ParaOverride-1">Ta, se kterou jsem mluvil, byla černovlasá a&#160;měla velké hnědé oči.</p>
			<p class="MLP_text ParaOverride-1">A&#160;musím říct, že byla opravdu krásná. Jenže já už stejně žádné holce nikdy věřit nebudu.</p>
			<p class="MLP_text ParaOverride-1">„Kde se tu bereš?“ zeptal se řidič, když jsme vyrazili po úzké asfaltové silničce na Kvildu a&#160;minuli místo, kde jsme se s&#160;Terezou snažili najít cestu na Bučinu.</p>
			<p class="MLP_text ParaOverride-1">„Byl jsem na výletě.“</p>
			<p class="MLP_text ParaOverride-1">„Kde?“</p>
			<p class="MLP_text ParaOverride-1">„Ve Finsterau.“</p>
			<p class="MLP_text ParaOverride-1">Muž se odmlčel, byl ze Šumavy, takže mu toulání po kopcích nepřipadalo podezřelé.</p>
			<p class="MLP_text ParaOverride-1">„Chodíš do školy na Borovce?“</p>
			<p class="MLP_text ParaOverride-1">„J<a id="_idTextAnchor039"></a>o.“</p>
			<p class="MLP_text ParaOverride-1">„Kolik ti je?“</p>
			<p class="MLP_text ParaOverride-1">„Dvanáct.“</p>
			<p class="MLP_text ParaOverride-1">„To je dobrej věk. To ještě děti stojí o&#160;rady rodičů a&#160;trenérů.“</p>
			<p class="MLP_text ParaOverride-1">Holky obrátily oči v&#160;sloup. Nijak jsem netoužil, aby tahle trapná debata pokračovala.</p>
			<p class="MLP_text ParaOverride-1">Vjeli jsme na Kvildu. Stará kvildská hospoda, ve které seděli esenbáci v&#160;<span class="MLP_znak_kurziva_11b">Králi Šumavy,</span> se proměnila v&#160;restauraci <span class="MLP_znak_kurziva_11b">Šumava Inn.</span> Z&#160;potravin, ve kterých prodávala Jiřina Švorcová, se staly turistické potřeby. Na rohu dvou křižovatek visela cedule PENZION KILIÁN. Celá Kvilda byla přecpaná koly, dodávkami, náklaďáky a&#160;autobusy plnými turistů.</p>
			<p class="MLP_text ParaOverride-1">Marně jsem pátral po policejní stanici.</p>
			<p class="MLP_text ParaOverride-1">Projeli jsme Kvildou a&#160;na Nové Hutě mířili od Zadova, takže jsme míjeli místo, kde stával Kiliánův dům. Na louce plné kopretin po něm nebyla ani stopa. Dívky si povídaly o&#160;stoupáních, klesáních a&#160;závodech a&#160;já dumal nad tím, jak jsem to všechno mohl tak dokonale podělat.</p>
			<p class="MLP_text ParaOverride-1">Řidič mi zastavil na rozcestí u&#160;Studeného potoka a&#160;vlastně rozhodl za mě: nejdřív se to dozví Terezina máma, až potom naši.</p>
			<p class="MLP_text_bez1radku_-12-0- ParaOverride-1">Ve větvích zakrslých bříz se chvěly pavučiny a&#160;světle zelená tráva se ohýbala k&#160;mrakům na modrém nebi. Tady Tereza poskakovala v&#160;trávě a&#160;smála se. V&#160;trávě u&#160;silnice ležela hromádka hlíny, hrob neznámé veverky. Stačilo jen přemýšlet a&#160;celý nesmysl s&#160;černou kočkou jsem mohl prokouknout už na začátku.</p>
			<p class="MLP_text ParaOverride-1">Za ohybem cesty, těsně předtím, než se objevila Terezina chalupa, jsem se zastavil. Něco se ve mně zaseklo a&#160;já měl chuť se na všechno vykašlat.</p>
			<p class="MLP_text ParaOverride-1">Stopování mi přece jde! Pro toulání jsem se narodil! Do Prahy se dostanu raz dva. Seriál se u&#160;nás doma natáčí jen dva dny v&#160;týdnu, pět dní budu spát ve svém pokoji a&#160;ty dva někde přežiju, třeba na letišti nebo na nádražích.</p>
			<p class="MLP_text ParaOverride-1">Jenže pak mě do nosu udeřil závan štiplavého kouře.</p>
			<p class="MLP_text_bez1radku_-12-0- ParaOverride-1">Hromada starých matrací, krabic a&#160;rozlomených dvířek, kterou měl odvézt Paša, nebezpečně doutnala. Z&#160;matrací letěl nažloutlý štiplavý dým a&#160;tu a&#160;tam na nich vyskočily plameny, v&#160;nichž jsem ke svému údivu zahlédl notebook Vaio a&#160;věci, které jsem viděl u&#160;Terezy v&#160;pokoji. Indiana Jones i&#160;jeho dlouho postrádaný otec černali na plakátu poslední křížové výpravy stejně jako plakáty na nábor do nikdy nezaložené kapely.</p>
			<p class="MLP_text ParaOverride-1">„Krámy pitomý, šmejdy zasraný!“ uslyšel jsem křik Tereziny mámy. Potom jsem uslyšel, jak se po schodech rozléhají kroky.</p>
			<p class="MLP_text ParaOverride-1">„Volala jsem do Žlebů! Je pryč, že jo?“</p>
			<p class="MLP_text ParaOverride-1">„Já o&#160;tom nevěděl!“</p>
			<p class="MLP_text ParaOverride-1">„Všichni jste lháři!“ Z&#160;očí jí vytryskly slzy. Na den, kdy jsem vstoupil do jejího domu, už nikdy nezapomene.</p>
			<p class="MLP_text ParaOverride-1">„Tereza vám posílá dopis.“</p>
			<p class="MLP_text ParaOverride-1">Paní Urmanová roztrhla obálku a&#160;vrátila se do kuchyně pro brýle. Otevřeným oknem jsem viděl, jak si sedá ke stolu.</p>
			<p class="MLP_text ParaOverride-1">Ve dveřích se zastavil Terezin děda s&#160;dvěma prázdnými vědry v&#160;ruce.</p>
			<p class="MLP_text ParaOverride-1">„Já za to nemůžu,“ vykřikl jsem s&#160;pláčem na krajíčku, protože mi bylo jasné, že mi to nikdy neuvěří.</p>
			<p class="MLP_text ParaOverride-1">„Ať za to můžeš nebo ne, já už Terezu nikdy neuvidím,“ odpověděl a&#160;zmizel ve dveřích.</p>
			<p class="MLP_text ParaOverride-1">Na silnici od Studeného potoka se objevila modrá fabia a&#160;zastavila u&#160;domu. Míra Zátka měl na sobě montérky a&#160;hnědé pracovní boty. Podíval se na mě a&#160;na hromadu matrací, ze kterých se valil šedivý kouř.</p>
			<p class="MLP_text ParaOverride-1">„Tereza utekla?“ Nejspíš mu došlo, co se stalo, a&#160;jakou roli v&#160;tom hraje jeden pražský jeliman.</p>
			<p class="MLP_text ParaOverride-1">„Já za to nemůžu!“</p>
			<p class="MLP_text ParaOverride-1">„Proč dětem nikdy nedojde, jaký jsou jejich mámy skvělý?“ povzdychl si a&#160;vydal se k&#160;ohni. Byl to zoufale zbytečný oheň a&#160;Míra Zátka to dobře věděl.</p>
			<p class="MLP_text ParaOverride-1">Ze dveří vyšel Terezin děda s&#160;dvěma vědry naplněnými vodou. „Nechte to, já se vo to postarám.“</p>
			<p class="MLP_text ParaOverride-1">Míra Zátka přikývl a&#160;nejspíš chtěl něco dodat, jenže v&#160;tom okamžiku mu zazvonil mobil. Zdvihl ho a&#160;řekl: „No?“</p>
			<p class="MLP_text ParaOverride-1">Potom se zamračil a&#160;podíval na mě.</p>
			<p class="MLP_text ParaOverride-1">„Dobře,“ pronesl do telefonu a&#160;hovor ukončil. Nespouštěl ze mě oči, ani když říkal: „Tak u&#160;vás už taky hoří.“</p>
			<p class="MLP_text_bez1radku_-12-0- ParaOverride-1">Existují dva způsoby, jak přemýšlet o&#160;tom, co nechceme, aby se stalo. V&#160;tom prvním je lepší si představovat do všech podrobností, co hrozného se může stát, protože samotným představováním můžeme zabránit všem variantám budoucnosti. V&#160;tom druhém je lepší si nic nepředstavovat, protože bychom to svou představou jen zbytečně přivolali.</p>
			<p class="MLP_text ParaOverride-1">Já se rozhodl pro tu první.</p>
			<p class="MLP_text ParaOverride-1">Před naším domem leží hromada papírů; máma se dozvěděla, co jsem provedl, a&#160;rozhodla se skoncovat se vším&#160;– s&#160;naší rodinou i&#160;celou svojí firmou.</p>
			<p class="MLP_text ParaOverride-1">Seděl jsem vedle Míry Zátky a&#160;blížil se k&#160;našemu domu. Nějak jsem se necítil v&#160;bezpečí, i&#160;když jsem seděl v&#160;autě s&#160;hasičem, který už ve třinácti letech zachraňoval celou školu.</p>
			<p class="MLP_text ParaOverride-1">Jak asi bylo Janisovi, když se vracel do Řecka zachváceného plameny? A&#160;co když se u&#160;nás doma už taky všechno rozpadá?</p>
			<p class="MLP_text ParaOverride-1">„Je ti dobře?“ Nezdálo se, že by na mě byl Míra Zátka naštvaný. „Hele, žádný strachy, volali nám nějaký cyklisti, a&#160;i když ty jejich informace byly dost na draka, nehlásili žádný zraněný. Rozumíš?“</p>
			<p class="MLP_text ParaOverride-1">Přikývl jsem.</p>
			<p class="MLP_text ParaOverride-1">„Víš, že jsem si na tvýho tátu hned nevzpomněl? Nejezdil na žádný srazy spolužáků, úplně se od nás odstřihl.“</p>
			<p class="MLP_text ParaOverride-1">„Takže jste ho znal?“</p>
			<p class="MLP_text ParaOverride-1">„Jo, ale na rovinu&#160;– někdy mi připadalo, že vůbec neví, co se děje. Takoví chlapi se občas hlásí do sboru, ale u&#160;mě nemaj šanci.“</p>
			<p class="MLP_text ParaOverride-1">Aspoň v&#160;něčem mi táta nelhal.</p>
			<p class="MLP_text ParaOverride-1">„Myslel jsem, že tvůj táta nikdy neodejde, že bude jedním z&#160;těch, co zůstanou, ale zmizel do Prahy. Víš, kdybych ho tady někdy uviděl stát osamělýho v&#160;dešti na kraji lesa, řekl bych chlapům v&#160;hospodě <span class="MLP_znak_kurziva_11b">Víte</span>, <span class="MLP_znak_kurziva_11b">koho jsem dneska viděl? Jirku Jungwirtha.</span></p>
			<p class="MLP_text ParaOverride-1">A&#160;chlapi by řekli <span class="MLP_znak_kurziva_11b">Hm,</span> a&#160;napili se. A&#160;někdo by se zeptal: <span class="MLP_znak_kurziva_11b">Co asi dělá?</span> Pak bysme nadávali na Pražáky a&#160;vedli ty řeči jako <span class="MLP_znak_kurziva_11b">Hele</span>, <span class="MLP_znak_kurziva_11b">co myslíte, chlapi</span>, <span class="MLP_znak_kurziva_11b">že je horší</span>, <span class="MLP_znak_kurziva_11b">když vám dají počítač, nebo když vás pošlou do Prahy na školení?</span> A&#160;pak by někoho napadlo: <span class="MLP_znak_kurziva_11b">A</span>&#160;<span class="MLP_znak_kurziva_11b">má ten Jirka nějaký děti? A&#160;co jeho žena? Chodí aspoň namalovaná vod ucha k&#160;uchu?</span> A&#160;tak dál, víš, byl by tady pořád trochu s&#160;náma. Ale takhle&#160;– takhle lidi zapomenou.“</p>
			<p class="MLP_text ParaOverride-1">Byl to zvláštní pocit mluvit o&#160;tátovi s&#160;někým, kdo s&#160;ním chodil do školy.</p>
			<p class="MLP_text ParaOverride-1">„Nenapsal tvůj táta něco o&#160;pašerácích?“</p>
			<p class="MLP_text ParaOverride-1">„Napsal.“</p>
			<p class="MLP_text ParaOverride-1">„Můj děda říkával, že pašeráci byli podvodníci, který akorát čekali, až někdo vyhlásí embargo, a&#160;pak začali šmelit. Když to vezmeš kolem a&#160;kolem, tak to byli zloději, ne lidi, ze kterejch by si člověk moh brát nějakej příklad.“</p>
			<p class="MLP_text ParaOverride-1">Nějak jsem po tom všem, co se mi stalo, cítil, že Míra Zátka, který ukazoval ostatním už ve třinácti, co znamená být dospělý, má nejspíš pravdu.</p>
			<p class="MLP_text ParaOverride-1">„A&#160;nemysli si, že to tady někdy skončilo. Viděl jsem chlapy, co tu v&#160;devadesátejch letech převáděli Albánce a&#160;Rusy. Vozili se v&#160;taxíkách a&#160;frajeřili v&#160;kasinech a&#160;hernách na Strážným. A&#160;mezi náma, žádný hrdinové to nebyli.“</p>
			<p class="MLP_text ParaOverride-1">Nevěděl jsem, co říct, jen jsem se modlil, aby se věci zase vrátily do starých kolejí.</p>
			<p class="MLP_text ParaOverride-1">Protože to je domov&#160;– místo, kde se věci nemění, i&#160;když všechno kolem hoří.</p>
			<p class="MLP_text ParaOverride-1">Konečně jsme vjeli do zatáčky, odkud jsem uviděl Magdinu chalupu.</p>
			<p class="MLP_text ParaOverride-1">Z&#160;předních dveří a&#160;z&#160;oken kuchyně se valil šedivý kouř, jako by uvnitř chalupy čoudilo padesát brutarů.</p>
			<p class="MLP_text ParaOverride-1">Míra Zátka zatroubil a&#160;vyběhl z&#160;auta. Já vyskočil za ním. Měl jsem strach, protože jsem mámu nikde neviděl.</p>
			<p class="MLP_text ParaOverride-1">Ale objevila se za domem s&#160;kovovou vanou plnou vody. Na sobě měla tmavomodrou zástěru a&#160;vlasy rozcuchané mnohem víc než obvykle.</p>
			<p class="MLP_text ParaOverride-1">„Chtěla jsem jenom upéct, tak jsem zatopila v&#160;kamnech!“ vykřikla. Pak si všimla mě. „Tomáši! Co tady děláš?“</p>
			<p class="MLP_text ParaOverride-1">„Vrátil jsem se.“</p>
			<p class="MLP_text ParaOverride-1">„No, jak vidím, manžel to asi neprotáhl,“ poznamenal Míra Zátka.</p>
			<p class="MLP_text ParaOverride-1">„Zkoušela jsem to sama, ale asi špatně.“</p>
			<p class="MLP_text ParaOverride-1">„Počkejte tady a&#160;nikam nechoďte.“ Míra Zátka zmizel uvnitř. Ještě pár hodin a&#160;celá Šumava bude v&#160;plamenech. Možná, napadlo mě, jsou i&#160;lži živel, kterému nikdo nezabrání v&#160;cestě vpřed.</p>
			<p class="MLP_text ParaOverride-1">„Jaká byla brigáda?“ zeptala se mě máma.</p>
			<p class="MLP_text ParaOverride-1">„Nic moc.“ Máma podle všeho ještě nic nevěděla. Úleva z&#160;toho, že je v&#160;pořádku, byla obrovská, ale pořád jsem nevěděl, jak jí to vysvětlím. Tohle rozhodně nebyla vhodná chvilka&#160;– starostí měla nad hlavu a&#160;další jobovka by ji nejspíš zničila.</p>
			<p class="MLP_text ParaOverride-1">„Kde je táta?“</p>
			<p class="MLP_text ParaOverride-1">„V&#160;hospodě. Mobil nechal schválně doma.“</p>
			<p class="MLP_text ParaOverride-1">„Dojdu pro něj,“ nabídl jsem se.</p>
			<p class="MLP_text ParaOverride-1">„Tak jo.“</p>
			<p class="MLP_text ParaOverride-1">Z&#160;chalupy se ozvalo několik tlumených ran a&#160;Míra Zátka vyběhl se strašlivým záchvatem kašle.</p>
			<p class="MLP_text ParaOverride-1">„Neměla byste nějakou starou roztrhanou košili?“ zeptal se sípavým hlasem, když záchvat pominul.</p>
			<p class="MLP_text ParaOverride-1">Máma přinesla tátovu kostkovanou košili, kterou nechal viset v&#160;kůlně, a&#160;Míra Zátka se pustil do opravy komína.</p>
			<p class="MLP_text ParaOverride-1">Byl to muž, který umí opravit všechno bez toho, že by nejdřív vysvětloval, v&#160;čem bude hlavní problém, a&#160;jak se věci nejspíš pokazí.</p>
		</div>
</body>
</html>