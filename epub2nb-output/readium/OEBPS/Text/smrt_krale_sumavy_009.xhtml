<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>smrt_krale_sumavy-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="smrt_krale_sumavy-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-3" class="MLP_uroven2_kapitola ParaOverride-1">KAPITO<a id="_idTextAnchor003"></a>LA TŘETÍ <br/>Pondělí<a id="_idTextAnchor004"></a> 30.&#160;srpna</p>
			<p class="MLP_text_bez1radku ParaOverride-1">„Támhle je Chalupská slať.“ Táta ukazoval na zkroucené stromy v&#160;údolí pod Novým Světem. „Tudy chodíval Kilián Nowotný, Král Šumavy. Byl to jedinej člověk, kterej dokázal slať přejít&#160;– tady utíkal financům i&#160;esenbákům.“</p>
			<p class="MLP_text ParaOverride-1">Táta byl pašeráky úplně posedlý. Když jsem byl malý, strašil mě hadrovou postavičkou, kterou udělal z&#160;kapesníku: <span class="MLP_znak_kurziva_11b">Vezme si tě pašerák!</span></p>
			<p class="MLP_text ParaOverride-1">Film <span class="MLP_znak_kurziva_11b">Král Šumavy</span> mi pouštěl asi desetkrát. Tedy pouštěl&#160;– bylo to rodičovské vydírání uváděné slovy: <span class="MLP_znak_kurziva_11b">Nemusíš jít ještě do postele, jestli nechceš, klidně se můžem podívat na nějakej film.</span></p>
			<p class="MLP_text ParaOverride-1"><span class="MLP_znak_kurziva_11b">Co třeba na</span> Krále Šumavy?</p>
			<p class="MLP_text ParaOverride-1">A&#160;já samozřejmě souhlasil, protože se mi nechtělo jít spát. Táta u&#160;filmu nadával a&#160;divil se, jak komunisti dokázali plést hlavu milionům lidí. <span class="MLP_znak_kurziva_11b">Nejhorší ze všeho jsou lži. Nikdy se nesmíš nechat dát zblbnout, rozumíš? Jak ti někdo něco nakecá</span>, <span class="MLP_znak_kurziva_11b">je s&#160;tebou konec, </span>kladl mi na srdce.</p>
			<p class="MLP_text ParaOverride-1">O&#160;Kiliánovi Nowotném, nejslavnějším pašerákovi Šumavy, napsal článek, který vyšel v&#160;<span class="MLP_znak_kurziva_11b">Jihočeských listech.</span> A&#160;poslední dobou mluvil o&#160;tom, že bude na Šumavě trávit víc času a&#160;dá dohromady celou knížku.</p>
			<p class="MLP_text ParaOverride-1">Vyhoupli jsme se na kopeček a&#160;pod námi se ukázala další vesnice podobná Novému Světu. Na ceduli stálo <span class="MLP_znak_kurziva_11b">Borová Lada.</span></p>
			<p class="MLP_text ParaOverride-1">Táta ukázal na obrovské staveniště: „Asi byste neřekli, že zrovna tady bejvala taková krásná louka. Za ni se už nesmělo, tekla tam Vltava a&#160;začínalo hraniční pásmo.“</p>
			<p class="MLP_text ParaOverride-1">Vltava? O&#160;čem to táta mluví? Vltava je přece veletok, který se valí u&#160;nábřeží Kapitána Jaroše, a&#160;ne takovej zchudlej potok!</p>
			<p class="MLP_text ParaOverride-1">„Co jsem se tu jako kluk nachodil!“ Táta nostalgicky vzdychl a&#160;strčil do přehrávače cédéčko. „Pustíme si hudbu Šumavy.“</p>
			<p class="MLP_text ParaOverride-1">„Toma Waitse?“ zeptal jsem se nevěřícně.</p>
			<p class="MLP_text ParaOverride-1">„Jo, <span class="MLP_znak_kurziva_11b">Black Rider</span> je na motivy <span class="MLP_znak_kurziva_11b">Čarostřelce</span> od Carla Marii Webera. Pověst o&#160;kouzelný kulce, kterou myslivci ulije ďábel, pochází ze Šumavy, ze starý bavorský pašerácký stezky.“</p>
			<p class="MLP_text ParaOverride-1">„A&#160;kde ta stezka je?“ zeptala se máma. „Třeba by se tam Tomášovi líbilo.“</p>
			<p class="MLP_text ParaOverride-1">„Je to tajná stezka. Bude lepší, když se o&#160;ní nikdo nedozví.“</p>
			<p class="MLP_text ParaOverride-1">Jasně, všechny pašerácké stezky si bude táta procházet sám, protože já jsem a&#160;navěky zůstanu malej rozmazlenej Pražák.</p>
			<p class="MLP_text ParaOverride-1">Projeli jsme Borovou Ladou, přejeli most a&#160;u&#160;nízkého dřevěného domku s&#160;cedulí <span class="MLP_znak_kurziva_11b">Svinná Lada</span> odbočili. Minuli jsme dřevěný srub s&#160;nápisem <span class="MLP_znak_kurziva_11b">Národní park Šumava&#160;– Informační středisko</span> a&#160;pokračovali kolem dvou opravovaných domů na pravé straně.</p>
			<p class="MLP_text ParaOverride-1">Silnička se zužovala. Teď už jsme jeli určitě po nejužší silnici v&#160;Čechách. Po levé ruce se k&#160;lesu táhla pastvina. Po pravé jsem měl planinu porostlou zakrslými břízami, borovicemi a&#160;smrčky.</p>
			<p class="MLP_text ParaOverride-1">„Víš, co to je?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Přece Chalupská slať!“</p>
			<p class="MLP_text ParaOverride-1">„Vždyť jsme kolem ní už jeli!“</p>
			<p class="MLP_text ParaOverride-1">„Jo, to jsme byli támhle nahoře!“ smál se táta a&#160;ukazoval nahoru na opačnou stranu.</p>
			<p class="MLP_text ParaOverride-1">U&#160;silnice stála chalupa. Byla tak rozložitá, až se zdálo, že ji chtěl původní stavitel roztáhnout po celém údolí. Připomínala mlýn, kterému vichřice urvala mlýnské kolo.</p>
			<p class="MLP_text ParaOverride-1">Z&#160;dřevěné střechy vystupoval ohromný komín. Po anténě nebo satelitním disku nebyla ani stopa. Černá prkna ve štítě byla tak ošlehaná větrem, až se leskla.</p>
			<p class="MLP_text ParaOverride-1">Doufal jsem, že se chalupa nerozpadne a&#160;nesesune na naše auto, zrovna když pojedeme kolem.</p>
			<p class="MLP_text ParaOverride-1">Táta to nejspíš cítil taky, protože zpomalil.</p>
			<p class="MLP_text ParaOverride-1">Potom zastavil a&#160;vypnul motor.</p>
			<p class="MLP_text ParaOverride-1">„Tak jsme tu.“</p>
			<p class="MLP_text ParaOverride-1">Oběma rukama jsem se chytil držadla na dveřích. Naše auto byla moje jediná záchrana. Střecha oktávky vydrží nejmíň sto let.</p>
			<p class="MLP_text ParaOverride-1">„To je ale chalupa,“ zašeptala máma. Pochopil jsem, že i&#160;jí rozlehlost a&#160;vratkost stavení nahání hrůzu. Když táta nebyl doma, pustil jsem jí horor o&#160;rodině, která tráví víkend v&#160;opuštěném domě a&#160;pak se nestačí divit, co všechno se do takového baráku vejde.</p>
			<p class="MLP_text ParaOverride-1">„Pojď nosit věci!“</p>
			<p class="MLP_text ParaOverride-1">Vystoupil jsem a&#160;vydal se neochotně ke kufru. Proč to za všechny Pražáky odskáčeme zrovna my? Je nás milion dvě stě tisíc a&#160;kolik takhle rozpadlých chalup může být na Šumavě?</p>
			<p class="MLP_text ParaOverride-1">Dvě?</p>
			<p class="MLP_text ParaOverride-1">Vytáhl jsem batoh. Máma posbírala tašky a&#160;něco říkala. Táta vlekl obrovský kufr. Vyrazil k&#160;domu, jako by jednou částí své mysli poslouchal to, co mu vykládala máma, a&#160;druhou vyhlížel do krajiny: rozdvojený jako kmen stromu pokrytý z&#160;jedné strany lišejníky a&#160;z&#160;druhé hladkou kůrou.</p>
			<p class="MLP_text ParaOverride-1">Tak jsme se vydali k&#160;chalupě.</p>
			<p class="MLP_text_bez1radku_-12-0- ParaOverride-1">V&#160;koutě kuchyně stál kovový sporák spojený s&#160;kamny rourou, která se kroutila jako plechová tasemnice zavrtaná do zdi. Zdi byly poseté skvrnami od sazí a&#160;pavučin. Visely na nich lebky s&#160;parohy a&#160;růžky a&#160;z&#160;šedých lebek zíraly prázdné oční důlky. Zůstal jsem na ně hyp­notizovaně koukat&#160;– měl jsem pocit, že důlky chtějí, abych vylezl na židli a&#160;prohlédl si jejich prázdnotu pěkně zblízka.</p>
			<p class="MLP_text ParaOverride-1">Nad rozložitým stolem visely hodiny s&#160;kukačkou. V&#160;místnosti bylo takové šero, až se zdálo, že se okna chalupy propadají do země. I&#160;když stála u&#160;cesty, v&#160;dohledu nebylo nic jiného než slať na jedné a&#160;les na druhé straně.</p>
			<p class="MLP_text ParaOverride-1">Byl to přesně ten dům, který si čekání na své oběti pěkně užívá.</p>
			<p class="MLP_text ParaOverride-1">„Spát budeš nahoře,“ řekla máma.</p>
			<p class="MLP_text ParaOverride-1">Vystoupali jsme po dřevěném schodišti. Vpravo se válely rámy od kol a&#160;bedny se zaprášenými zavařovacími sklenicemi.</p>
			<p class="MLP_text ParaOverride-1">Můj pokoj vypadal jako bedýnka, kterou někdo schoval na půdu a&#160;pak na ni zapomněl. V&#160;rohu stála skládací židlička, ale kdybych si na ni chtěl sednout, musel bych ji rozložit a&#160;přilepit na zeď.</p>
			<p class="MLP_text ParaOverride-1">„Líbí se ti tady?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">Máma se vydala dolů, aby tátovi řekla, že se mi tu líbí, a&#160;já se natáhl na postel. Matrace byly hrbolaté a&#160;zaprášené.</p>
			<p class="MLP_text ParaOverride-1">Vyběhl jsem na chodbu a&#160;zařval:</p>
			<p class="MLP_text ParaOverride-1">„Nemůžeme jet zpátky do Prahy?“</p>
			<p class="MLP_text ParaOverride-1">Nikdo mi neodpověděl.</p>
			<p class="MLP_text_bez1radku_-12-0- ParaOverride-1">K&#160;večeři jsme měli chleba s&#160;paštikou, protože na rozdělávání ohně už bylo pozdě. Chleba byl tvrdý, táta tašku s&#160;čerstvým pečivem zapomněl doma. Aby nás rozveselil, vzpomínal na svoje dětství ve Vimperku a&#160;na svého spolužáka Míru Zátku.</p>
			<p class="MLP_text ParaOverride-1">Míra Zátka se už v&#160;sedmé třídě oženil. Ve třinácti letech pil, kouřil a&#160;chrchlal jako padesátiletý zedník. Ve škole si dělal, co chtěl, a&#160;na učitele kašlal. Toužil být hasičem a&#160;v&#160;sedmé třídě polil v&#160;šatně jednomu deváťákovi bundu benzinem. Potom strhl ze zdi hasicí přístroj, bundu uhasil, a&#160;na pár hodin&#160;– než se přišlo na to, jak to bylo&#160;– se stal školním hrdinou.</p>
			<p class="MLP_text ParaOverride-1">Táta byl zrovna uprostřed vzpomínání, jak si Míra Zátka otevíral v&#160;sedmé třídě pivo o&#160;radiátor, když dveře zapraštěly, jako by do nich někdo něco hodil. Táta je otevřel a&#160;něco zavolal do tmy.</p>
			<p class="MLP_text ParaOverride-1">„To je Paša,“ řekl, když se vrátil do kuchyně.</p>
			<p class="MLP_text ParaOverride-1">„Kdo?“</p>
			<p class="MLP_text ParaOverride-1">„Jeden můj kamarád.“</p>
			<p class="MLP_text ParaOverride-1">„On je Turek?“ zeptal jsem se.</p>
			<p class="MLP_text ParaOverride-1">„Ne, říká se mu Paša, protože jeho děda byl pašerák.“</p>
			<p class="MLP_text ParaOverride-1">„Jako Král Šumavy?“</p>
			<p class="MLP_text ParaOverride-1">„Jo, jako Král Šumavy.“</p>
			<p class="MLP_text ParaOverride-1">„A&#160;co chce?“ zeptala se máma.</p>
			<p class="MLP_text ParaOverride-1">„Zve mě na Borovku do hospody. Nebude ti vadit, když půjdu?“</p>
			<p class="MLP_text ParaOverride-1">„Proč nejde dál?“</p>
			<p class="MLP_text ParaOverride-1">„Je tady na mopedu a&#160;nesmí vypnout motor. Ale nemysli si, Paša není žádnej <span class="MLP_znak_kurziva_11b">pandrhola.</span>“</p>
			<p class="MLP_text ParaOverride-1">Máma si povzdychla. Vždycky, když táta používal svoje šumavská slova, šlo do tuhého.</p>
			<p class="MLP_text ParaOverride-1">„Kdo je to <span class="MLP_znak_kurziva_11b">pandrhola</span>?“ zeptal jsem se.</p>
			<p class="MLP_text ParaOverride-1">„Člověk, kterej nikdy nejezdí metrem,“ odsekl táta. „To si ani neuděláme oheň?“</p>
			<p class="MLP_text ParaOverride-1">„Domluvili jsme se na zejtra.“</p>
			<p class="MLP_text ParaOverride-1">„A&#160;co když bude zejtra pršet? Nebo sněžit?“</p>
			<p class="MLP_text ParaOverride-1">„Tak si uděláme oheň ve sněhu. Pil jsi už čaj z&#160;jehličí?“</p>
			<p class="MLP_text ParaOverride-1">Proto jsme polykali starý chleba&#160;– abychom se zítra pořádně rozšoupli a&#160;pochutnali si na jehličí.</p>
			<p class="MLP_text ParaOverride-1">„Ne, tati, nepil.“</p>
			<p class="MLP_text ParaOverride-1">„Kluk, co nepil čaj z&#160;jehličí, nemá <span class="MLP_znak_kurziva_11b">ánunk,</span> co je to dětství.“</p>
			<p class="MLP_text ParaOverride-1">„Já vím, co je to dětství&#160;– poslouchat řeči o&#160;tom, že nevím, jaký je to bejt dítě.“</p>
			<p class="MLP_text ParaOverride-1">„Hele, jsi z&#160;toho přesunu celej <span class="MLP_znak_kurziva_11b">auf.</span> Jdi si radši lehnout. A&#160;ty se neboj,“ naklonil se k&#160;mámě a&#160;dal jí pusu. „Do jedný jsem doma.“ Natáhl na sebe ošoupaný kožený kabát, kterému říkal <span class="MLP_znak_kurziva_11b">slatiňák,</span> a&#160;vyšel do tmy.</p>
			<p class="MLP_text ParaOverride-1">Máma stála ve dveřích a&#160;dívala se za ním, i&#160;když ho ve tmě neviděla. Nevypadala naštvaně jako jindy, když se táta rozhodl jít na pivo.</p>
			<p class="MLP_text ParaOverride-1">Vstal jsem, abych zapnul televizi. Jenže na všech kanálech se objevilo jen bílé zrnění.</p>
			<p class="MLP_text ParaOverride-1">„Počítač tu asi není, co?“</p>
			<p class="MLP_text ParaOverride-1">„Ne,“ řekla máma.</p>
			<p class="MLP_text ParaOverride-1">„Ach jo. Táta se sebere, jde na pivo a&#160;nás nechá bez zábavy!“</p>
			<p class="MLP_text ParaOverride-1">Máma moje výhrady nijak nekomentovala. Sklízela nádobí ze stolu a&#160;vypadala, že má svých starostí dost.</p>
			<p class="MLP_text ParaOverride-1">Otevřel jsem dveře svého minipokojíčku a&#160;natáhl se na postel, na kterou mi máma připravila peřinu. Byla vlhká, vážila tunu a&#160;drtila mi kosti. Potil jsem se, jenže když jsem ji ze sebe odkopal, třásl jsem se zimou.</p>
			<p class="MLP_text ParaOverride-1">Zítra je poslední den prázdnin. Co to bylo za nápad jezdit sem na jeden den?</p>
			<p class="MLP_text ParaOverride-1">Pak jsem uslyšel, jak jde máma po schodech. Otevřela dveře a&#160;zašeptala:</p>
			<p class="MLP_text ParaOverride-1">„Tomáši, spíš?“</p>
			<p class="MLP_text ParaOverride-1">Neozval jsem se a&#160;ze všech sil oddychoval, jako bych spal. Máma si sedla na postel. „Víš, že když ti bylo pět, šel jsi na operaci mandlí?“</p>
			<p class="MLP_text ParaOverride-1">„Asi,“ zašeptal jsem, i&#160;když jsem si to nepamatoval.</p>
			<p class="MLP_text ParaOverride-1">„Po operaci tě dali na pooperační pokoj, bylo tam šest dětí a&#160;všechny brečely a&#160;fňukaly: <span class="CharOverride-2">Mami, to bolí! </span>Když jsem přišla, ty jsi spal. Sedla jsem si k&#160;posteli, otevřela knížku a&#160;začala si číst. Rodiče na mě zírali, protože všechny děti bědovaly, jak to bolí, a&#160;nechtěly jíst. Když přinesli oběd, otevřel jsi oči, vyskočil z&#160;postele, utíkal ke stolu a&#160;první, co jsi řekl, bylo: <span class="MLP_znak_kurziva_11b">Mami, můžu si pak přidat?</span>“</p>
			<p class="MLP_text ParaOverride-1">„To si nepamatuju.“</p>
			<p class="MLP_text ParaOverride-1">„Tenkrát jsem se královsky bavila. Připadalo mi, že mám místo dítěte robůtka.“ Máma se rozesmála a&#160;já měl radost, že ji pobavila vzpomínka na to, co jsem dělal.</p>
			<p class="MLP_text ParaOverride-1">Poslední rok byla totiž dost smutná. S&#160;kamarádkou si založila firmu na rozvoz teplých jídel. Asi tři měsíce si vedly docela dobře. Jenže pak po nich úřednice chtěly nějaké papíry a&#160;máma je nemohla mít v&#160;pořádku, protože jí nikdo nebyl schopný říct, co vlastně potřebují. Těm úřednickým bábám se nelíbilo, že po Praze jezdí s&#160;obědy někdo, koho neznají, zjevně čekaly, až je máma podmaže, a&#160;pak na ni posílaly jednu kontrolu za druhou.</p>
			<p class="MLP_text ParaOverride-1">Máma nakonec onemocněla a&#160;její kamarádka otěhotněla, takže firmu zavřely. Ale máma si říkala, že když je nemocná, alespoň všechna nařízení nastuduje a&#160;pokusí se přijít na to, co po ní mají právo chtít a&#160;co ne. Z&#160;Prahy si přivezla velkou igelitovou tašku plnou připomínek z&#160;Městského úřadu Prahy 7.</p>
			<p class="MLP_text ParaOverride-1">„Jak je možný, že nejsi nikdy naštvaná?“</p>
			<p class="MLP_text ParaOverride-1">„Ale jsem, jenom to nikdo nevidí.“</p>
			<p class="MLP_text ParaOverride-1">„Hm,“ zabručel jsem, protože moji naštvanost viděli vždycky úplně všichni. „Asi bych potřeboval lampičku.“</p>
			<p class="MLP_text ParaOverride-1">„Já se po ní podívám. Dobrou noc, broučku.“</p>
			<p class="MLP_text ParaOverride-1">„Dobrou.“</p>
			<p class="MLP_text ParaOverride-1">Sklonila se a&#160;dala mi pusu. Ve světle z&#160;chodby jsem viděl rozcuchané vlasy, jaké nemá žádná jiná máma na světě. Jestli se někdy ožením, tak jen se stejně rozcuchanou ženou.</p>
			<p class="MLP_text ParaOverride-1">Dveře se zavřely. Myslel jsem na tátu, který zdrhnul do hospody, a&#160;pak jsem si představoval rozcuchané matky, které vyrážejí do Řecka, aby našli svým synům spolužáky, se kterými bývali šťastní.</p>
			<p class="MLP_text ParaOverride-1">Potom jsem konečně usnul.</p>
			<p class="MLP_text_bez1radku_-12-0- ParaOverride-1">Uprostřed noci mě probudily podivné zvuky. Nejdřív jsem si myslel, že po střeše skáče nějaké zvíře, ale pak jsem uslyšel šramocení z&#160;kuchyně.</p>
			<p class="MLP_text ParaOverride-1">Tma v&#160;pokoji byla tak hustá, že jsem skoro nenašel dveře. Chvilku jsem šátral nohama ve vzduchoprázdnu, dokud jsem nenašel schodiště.</p>
			<p class="MLP_text ParaOverride-1">Máma stála v&#160;kuchyni u&#160;okna a&#160;vyhlížela ven. Hodiny na zdi ukazovaly tři čtvrtě na tři a&#160;i kukačka dávno spala.</p>
			<p class="MLP_text ParaOverride-1">„Mami? Proč nespíš?“</p>
			<p class="MLP_text ParaOverride-1">„Táta se asi ztratil.“</p>
			<p class="MLP_text ParaOverride-1">„Táta je ze Šumavy, jak by se tu mohl ztratit! Možná jenom usnul na posedu.“ Vyhlédl jsem ven. Tma visela na nebi jako černá vata napuštěná inkoustem.</p>
			<p class="MLP_text ParaOverride-1">Nikdy jsem takovou tmu neviděl, protože v&#160;Praze zářila na nočním nebi vždycky nějaká světla.</p>
			<p class="MLP_text ParaOverride-1">„O&#160;čem se táta s&#160;lidma v&#160;hospodě baví?“</p>
			<p class="MLP_text ParaOverride-1">„Jaký jsou Pražáci chudáci a&#160;jak skvělý na Šumavě všechno je. A&#160;že vychovávat dítě v&#160;Praze může jenom sadista,“ řekla, polkla a&#160;pak vykřikla: „Paša!? Co to je vůbec za jméno? A&#160;jeho děda byl pašerák! Aby tak spolu utekli do Německa…“</p>
			<p class="MLP_text ParaOverride-1">„Proč by táta utíkal do Německa?“</p>
			<p class="MLP_text ParaOverride-1">„Vůbec nevíš, co tahle pustina s&#160;lidma dělá. Radši jdi spát. Je zbytečný, aby ses trápil i&#160;ty.“</p>
			<p class="MLP_text ParaOverride-1">„Nemáme baterku?“</p>
			<p class="MLP_text ParaOverride-1">Máma sáhla na polici a&#160;podala mi starou rezavou baterku.</p>
			<p class="MLP_text ParaOverride-1">„Mami, ta nesvítí!“</p>
			<p class="MLP_text ParaOverride-1">Máma popadla baterku, zezdola do ní dlaní praštila a&#160;baterka se rozsvítila.</p>
			<p class="MLP_text ParaOverride-1">Vydal jsem se do pokoje vyzbrojený proužkem bledého světla. Znovu jsem se zavrtal do peřin a&#160;sliboval si, že zítra uteču do Řecka.</p>
			<p class="MLP_text ParaOverride-1">A&#160;pak se na střeše zase ozval ten divný zvuk&#160;– jako by mi nad hlavou přeběhla veverka.</p>
			<p class="MLP_text ParaOverride-1">Něco sjelo po střeše až k&#160;okapu.</p>
			<p class="MLP_text ParaOverride-1">Popadl jsem baterku, otevřel okno a&#160;vystrčil hlavu. Venku panovala černočerná tma, jen nad krajem střechy světélkovali šumavští svatojánci.</p>
			<p class="MLP_text ParaOverride-1">Praštil jsem do baterky a&#160;ta se po třetím úderu rozblikala&#160;– a&#160;v&#160;proužku jejího světla ležela nějaká věc.</p>
			<p class="MLP_text ParaOverride-1">Natáhl jsem ruku a&#160;mezi prsty sevřel krabičku z&#160;tvrdého papíru.</p>
			<p class="MLP_text ParaOverride-1">Z&#160;kulatého rámečku se na mě dívala fotografie asi dvanáctiletého hnědovlasého kluka v&#160;bílém tričku. </p>
			<p class="MLP_text_-0-12- ParaOverride-1">Pod obrázkem stálo:</p>
			<p class="MLP_text ParaOverride-1"><span class="MLP_znak_kurziva_11b">Tak tě u&#160;nás vítám, hrdino.</span></p>
		</div>
</body>
</html>